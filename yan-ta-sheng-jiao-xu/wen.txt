大唐三藏聖教序

太宗文皇帝制

蓋聞
二儀有象 顯覆載以含生
四時無形 潛寒暑以化物
是以
窺天鑑地 庸愚皆識其端
明陰洞陽 賢哲罕窮其數
然而
天地苞乎陰陽而易識者 以其有象也
陰陽處乎天地而難窮者 以其無形也
故知
象顯而徵 雖愚不惑
形潛莫覩 在智者迷
況乎
佛道崇虛 乘幽控寂
弘濟萬品 典御十方
舉威靈而無上
抑神力而無下
大之則彌於宇宙
細之則攝於毫釐
無滅無生 歷千劫而不古
若隱若顯 運百福而長今
妙道凝玄 遵之則莫知其際
法流湛寂 挹之則莫測其源
故知
蠢蠢凡愚 區區庸鄙
投其旨趣 能無疑惑者哉

然則大教之興，基乎西土
騰漢庭而皎夢 照東域而流慈
昔者分形分跡之時 言未馳而成化
當常現常之世 人仰德而知遵
及乎晦影歸真 遷儀越世
金容掩色 不鏡三千之光
麗象開圖 空端四八之相
於是
微言廣被 拯含類於三途
遺訓遐宣 導羣生於十地
然而
真教難仰 莫能一其指歸
曲學易遵 邪正於焉紛糺
所以
空有之論 或習俗而是非
大小之乘 乍沿時而隆替

有玄奘法師者 法門之領袖也
幼懷貞敏 早悟三空之心
長契神情 先苞四忍之行
松風水月 未足比其清華
仙露明珠 詎能方其朗潤
故以智通無累 神測未形
超六塵而迥出 只千古而無對
凝心內境 悲正法之陵遲
棲慮玄門 慨深文之訛謬
思欲
分條析理 廣彼前聞
截僞續真 開茲後學
是以
翹心淨土 往遊西域
乘危遠邁 杖策孤征
積雪晨飛 塗閒失地
驚砂夕起 空外迷天
萬里山川 撥煙霞而進影
百重寒暑 躡霜雨而前蹤
誠重勞輕 求深願達
周遊西宇 十有七年
窮歷道邦 詢求正教
雙林八水 味道餐風
鹿菀鷲峯 瞻奇仰異
承至言於先聖 受真教於上賢
探賾妙門 精窮奧業
一乘五律之道 馳驟於心田
八藏三篋之文 波濤於口海
爰自所歷之國 總將三藏要文 凡六百五十七部
譯布中夏 宣揚勝業
引慈雲於西極 注法雨於東垂
聖教缺而復全 蒼生罪而還福
溼火宅之幹焰 共拔迷途
朗愛水之昏波 同臻彼岸
是知
惡因業墜 善以緣升
升墜之端 惟人所託
譬夫
桂生高嶺 雲露方得泫其花
蓮出淥波 飛塵不能污其葉
非蓮性自潔 而桂質本貞
良由
所附者高 則微物不能累
所憑者淨 則濁類不能沾
夫以卉木無知 猶資善而成善
況乎人倫有識 不緣慶而求慶
方冀
茲經流施 將日月而無窮
斯福遐敷 與乾坤而永大
永徽四年
歲次癸丑十月己卯朔十五日癸巳建

中書令臣褚遂良書
